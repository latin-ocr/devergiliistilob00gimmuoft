-123-

genium stili bucolici a Theocrito inventi ita revixisse, ut
cum libertate adhiberetur. Interdum quoque cognovimus
Vergilium quaedam paulo magis aut alio modo usurpavisse
atque Theocritum. Quaerentes, quid poetae bucolici illis
artificiis appetiverint, intelleximus iis potissimum suavitatem
et simplicitatem dicendi sublimiori et graviori stilo car-
minum heroicorum contrariam effectam esse. Imprimis ad-
monendum est haec stili bucolici propria, quamquam quae-
dam artificiis rhetoricis similia sunt, nequaquam ex elocutione
a rhetoribus exculta petita esse, velut quaedam ab Ovidio
libenter adhibita: verumtamen concedi potest Vergilium,
qui a rhetoribus instructus esse traditur, ea disciplina magis
sibi conscium factum esse operam dandam esse, ut stilum
cum rebus et habitu huius poesis congruentem redderet,
neque fortasse omnino neglexisse praecepta artis oratoriae
de tenui et suavi genere dicendi. Ceterum autem artificia
sermonis bucolici minime ad figuras, quae rhetoribus in
deliciis erant, nobis referenda esse eo confirmatur, quod
similia in carminibus popularibus et quae his propinqua
sunt, a quibus sermonem elatum vel doctum alienum fuisse
apparet, non raro inveniuntur. Ἁφέλειαν, quae talibus car-
minibus erat, poetas bucolicos assequi voluisse non mirum
est neque hoc iis saepe bene cessisse negabimus.

